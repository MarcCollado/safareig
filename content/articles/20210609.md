---
title: 'Tecnologia divina'
path: '/bugada/tecnologia-divina'
date: '2021-06-09'
tags: ['genètica', 'economia', 'producte', 'religió']
author: 'Marc Collado'
meta: 'Una cursa incessant contra la inquieta frontera del possible s'ha convertit alhora en el motor evolutiu de la societat com també en causa última de desigualtats.'
featured: false
published: true
---

En parlàvem l'altre dia: si Lluis XVI aixequés el cap avui en dia — després de recuperar-se del cobriment en veure que caminem corbats atenent a un rectangle misteriosament retroil·luminat — li costaria de creure que posseïm tecnologia a la qual, ni tan sols ell, tenia accés; però sobretot, que les esferes més altes de la societat viuen literalment com [Deus amb els que ell mateix fantasiejava](https://www.safareig.fm/bugada/anuncis-al-metavers) a l'època.

No obstant això, deixant de banda l'enorme espai temporal i l'acceleració tecnològica a què estem immersos, aquesta incredulitat podria ser quasi previsible en retrospectiva. Els humans som tecnòlegs per naturalesa. Creadors incansables d'eines que ens permeten trobar solucions als problemes que ens envolten: Fred al vespre? Jaquetes. Llagues als peus? Sabates. Curts de vista? Ulleres. Al cap i a la fi, una subtil edició extrínseca de l'espècie.

I aquests només en són exemples trivials, que amb el temps s'han anat sofisticant. Hem passat d'un progrés basat en necessitats, a una evolució quasi capriciosa que ha esdevingut un fi en si mateixa. Per exemple, volar de Londres a Nova York en menys de tres hores o trepitjar la Lluna no són mancances vitals, sinó reptes que ens hem (auto) imposat.

Sigui com sigui, aquesta [cursa incessant](https://www.safareig.fm/38) contra la inquieta frontera del possible s'ha convertit alhora en el motor evolutiu de la societat com també en causa última de desigualtats.

> Trickle-down economics és el procés per al qual nova tecnologia, adoptada per les capes més afluents, provoca desigualtats temporals a la societat, però n'acaba essent el seu motor evolutiu en el llarg termini.

Preus prohibitius a l'inici per una tecnologia exclusiva només a l'abast de quatre gats que acaba filtrant a la resta de capes de la societat, fins a convertir-se en quelcom ordinari. Productes que, per una temporada, fan sentir "super-humans" als afortunats prematurs beneficiaris.

Pensem, per exemple, en aquell patriarca que arribà orgullós a casa amb un [carro de cavalls](https://en.wikipedia.org/wiki/Ford_Model_T) rudimentàriament motoritzat o un [telèfon "mòbil"](https://en.wikipedia.org/wiki/Motorola_DynaTAC) que de mòbil tenia la maleta que requeria per ser transportat. Peces tecnològiques avançades al seu temps — ridícules en retrospectiva — però que ens permetien acomplir fites que no eren encara a l'abast de la resta de contemporanis.

Fins avui, aquestes desigualtats han estat font de molts problemes, certament, però mirant enrere, podríem dir que ens han ajudat a arribar on som sense causar un mal sistèmic irreversible pel camí — si més no, tecnològicament parlant. Però malauradament aquesta història podria tenir data de caducitat. Per primera vegada, tals avenços podrien no venir en la forma extrínseca d'un cotxe o un telèfon, per convertir-se en una edició directa de les nostres capacitats cognitives.

Aquesta realitat [té nom i cognoms](https://www.safareig.fm/37), Neuralink: un producte que neix a la intersecció de la neurociència, la biologia, i la tecnologia, que ens genera més preguntes que respostes.

Com tota tecnologia, Neuralink no és ni bona ni dolenta. Té aplicacions eventualment positives — com ajudar a persones discapacitades o la cura de malalties mentals com la depressió, però també presenta una cara més tenebrosa.

Aquí no estem merament parlant d'unes ulleres o un telèfon mòbil. Això és alguna cosa més. En el moment que comencem a "jugar" amb el cervell, estem potencialment creant l'embrió d'una raça superior. Com de desigual es podria tornar una societat on uns quants hi tenen accés i altres no? Com podem garantir un terreny de joc neutral davant d'individus amb capacitats físiques o cognitives dopades?

Es tracta d'un esdeveniment mai vist a la història on estem, literalment, editant la nostra pròpia evolució. Però on és la línia de què és ètic i el què no? I sobretot, donada la certesa de la seva inevitabilitat, com n'assegurem una distribució equitativa dins la societat? Aquestes i moltes més són preguntes a les què actualment no tenim resposta, i precisament les que discutim — sense posar-nos gaire d'acord — a l'[últim capítol de Safareig](https://www.safareig.fm/38), una mirada distòpica Neuralink.
