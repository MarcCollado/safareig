---
title: 'Escarni firal'
path: '/bugada/escarni-firal'
date: '2021-04-07'
tags: ['creadors', 'xarxes socials']
author: 'Marc Collado'
meta: "Algú ho havia de dir: l'experiència de qualsevol congrés o panell és nefasta. I potser és que a Safareig som poc de gents, però raons no en falten."
featured: false
published: true
---

Cada sector té la seva fira: la construcció, el Construmat, l'alimentació, l'Alimentaria, la telefonia, el Mobile... ja veus per on anem. De portes enfora, tots els assistents ens asseguraran que es tracta de l'oportunitat anual per exposar el seu negoci al món. Però alerta, que és mentida, un secret a veus, i ho sap tothom. Doncs si duem aquests mateixos subjectes, a fer unes cerveses al capvespre, ens confessaran que no ho suporten.

Algú ho havia de dir: l'experiència de qualsevol fira o congrés és nefasta en el millor dels casos. I potser és que a Safareig no som gaire de gents, però raons no en falten.

Desenes de mils d'individus, tots aparentment orgullosos lluint la seva acreditació VIP, tancats en una grisosa nau industrial. Un cop dins, metres i metres cúbics vestits de pladur i cartó-ploma, falsament il·luminats amb rengleres infinites de fluorescents, ens donen una "càlida" benvinguda. Carrers asfaltats en catifa conformen uns passadissos atapeïts de congressistes, corrent amunt i avall. Presses, xivarri, i cares parcialment recordades a les qui dediques somriures fingits n'impregnen l'ambient. La incomoditat i l'estrès són tan palpables que quasi es podrien tallar amb una tisora. Un paràgraf que seguiria ad infinitum, però de nou, ja veus per on anem.

Però espera, perquè no hem tocat fons. Existeix un concepte encara menys desitjable que el mateix congrés: la conferència o panell. Una cambra de tortura encoberta dins del recinte firal. Un espai preparat per l'ocasió, ple de cadires importades d'un "xiringuito" de platja, a punt per acollir una de les experiències més denigrants que hom s'ha vist mai socialment obligat a testimoniar. El format és conegut. Presidint la cerimònia hi trobem un escenari amb sofàs de pseudodisseny, una tauleta d'IKEA amb ampolles d'aigua i, a vegades, una falsa llar de foc. Allí s'hi asseuran amb aires de grandesa dues o tres "personalitats" i un moderador.

Comença l'espectacle. Durant els pròxims vint o trenta minuts, hi tindrà lloc una feroç contrarellotge per recitar la màxima quantitat d'obvietats, paraules rebuscades, anglicismes, i clixés per al deliri d'una audiència que, llibreta en mà, es farà la interessada i s'afanyarà a prendre unes notes que mai més tornarà a revisar. Fi de l'espectacle.

Per si no en teníem prou, aquesta experiència succeeix de manera ininterrompuda i simultània, durant tot el dia, en diferents espais del recinte — cadascun ridículament patrocinats per l'ocasió. Afortunadament, no tot són males notícies. Les lleis de la física ens donen un respir i mitiguen el dolor que aquests actes poden infringir a la humanitat. Primer espaialment, ja que la dimensió del recinte firal inevitablement limita el nombre de panells que poden coexistir i les persones que hi poden participar. I segon temporalment, perquè pel bé de tots l'esdeveniment s'estendrà un màxim de tres o quatre dies i no podrà operar (oficialment) de nit.

Ens relaxem i respirem tranquils. S'ha acabat el congrés.

Però ja que et tenim aquí, contextualitzat i empatitzant amb les frivolitats de la conferència, aprofitem i et proposem un joc. Imagina't en un recinte firal. Un de ben particular: fosc i infinit. Un passadís inacabable amb una sala rere l'altra. A cada sala, un panell diferent. Malgrat això, inexplicablement, entre elles no hi ha un fil o una temàtica en comú. És confús. Però passats uns moments de dubte, finalment et decideixes i accedeixes a una. Sembla que parlen de política. Saltes a la següent, aquesta va de jardineria. La de més enllà, de cultura contemporània. Tot plegat, un nus conceptual innavegable. És frustrant. Igual alguna t'agrada, però entre tanta oferta, no la trobes. A més, hi ha molta gent, milions de persones navegant pels passadissos. Però recorda, és fosc, no veus res, només escoltes. A més l'àudio és dolent, i a vegades costa fins i tot entendre el que diuen.

Enmig de tal tragèdia, quasi com a consol, et dius a tu mateix el que tot Barceloní pensava quan la ciutat acollia el Mobile: esperarem "que passi". Però no, resulta que aquesta bogeria funciona vint-i-quatre set, mai s'atura. El pitjor dels congressos i els panells, exponencialment magnificat i escalat a través del software. Un malson en forma d'aplicació, camuflat entre el Facebook i el correu, habitant inofensivament al teu telèfon.

Benvingut a Clubhouse. L'últim tresor de Silicon Valley i el nostre Safareig d'aquesta setmana. [Escolta'ns](https://rss.com/podcasts/safareig/168994).
